&emsp;<b>เจ้าชายเฮนรีราชนาวิก (Henry the Navigator)</b><br>
<b>เกิด:</b> 4 มีนาคม ค.ศ. 1394 โปร์ตู ประเทศโปรตุเกส<br>
<b>เสีย:</b> 13 พฤศจิกายน ค.ศ. 1460 อัลการ์ฟ ประเทศโปรตุเกส<br>
<b>สัญชาติ:</b> โปรตุเกส<br>
<b>ผลงานเด่น:</b> เป็นผู้บุกเบิกการเดินเรือในยุคแรกๆ<br>

&emsp;เจ้าชายเฮนรีราชนาวิก เป็นเจ้าชาย แห่งราชวงศ์อาวิซ (House of Aviz) 
ผู้มีบทบาทสำคัญในจักรวรรดิโปรตุเกสยุคแรก โดยเฉพาะในการเดินทางทำสำรวจไปทั่วโลก<br>

&emsp;ในคริสต์ศตวรรษที่ 14 การออกสำรวจเส้นทางเดินเรือค้าขายจากยุโรปมาอินเดียและภาคตะวันออก 
เป็นความใฝ่ฝันกันมากของนักเดินเรือและนักการค้าทั้งหลาย เพราะทางตะวันออกเป็นแหล่งสินค้ามีค่าต่างๆ มากมาย 
ถ้าใครนำเรือมาถึงได้ก็ร่ำรวยมหาศาลเท่านั้น และในสมัยนั้นประเทศโปรตุเกสกับสเปนมีการแข่งขันกันในทางการเดินเรือสำรวจค้นคว้า 
ในราชสำนักของพระเจ้าจอห์น (John I of Portugal) 
แห่งโปรตุเกสมีการถกเถียงกันมากถึงการคิดหาช่องทางนำเรือมาค้าขายกับอินเดียให้ได้ หลายคนให้ความคิดว่าถ้าได้นำเรือวิ่งลงมาทางใต้เลียบฝั่ง
ของทวีปแอฟริกาต่อไปแล้วคงมีหนทางไปสู่อินเดียได้ แต่ความคิดนี้ถูกพระเจ้าจอห์นค้าน ด้วยเหตุที่ว่า 
เส้นทางเดินเรือไปยังอินเดียนั้นสภาพอากาศไม่เอื้ออำนวยต่อการเดินเรือ<br>

&emsp;เจ้าชายเฮนรีซึ่งเป็นราชโอรสของพระองค์ ได้ยินและหาเชื่อว่าจะเป็นความจริงไม่ พระองค์จึงรับสั่งให้นักเดินเรือคนสำคัญ ๆ เข้าเฝ้า 
และให้หาหนังสือภูมิศาสตร์และแผนที่ต่าง ๆ เท่าที่จะหาได้มาให้พระองค์ดู แต่ต่อมาพระองค์ก็เปิดโรงเรียนสอนวิชาการเดินเรือและการต่อเรือขึ้น 
เจ้าชายสั่งสอนให้นักศึกษาของพระองค์ว่าโลกนี้กลม และฝึกหัดให้รู้จักใช้เข็มทิศ ตลอดจนสอนให้รู้จักการต่อเรือที่มีเสาใบ 3 เสาขึ้นใช้ 
เมื่อนักเรียนเดินเรือเหล่านี้เรียนจบแล้ว พระองค์ก็ส่งผู้ที่ฉลาดที่สุดให้เป็นผู้ควบคุมการเดินเรือไปสำรวจฝั่งทวีปแอฟริกา 
ทางมหาสมุทรแอตแลนติคตอนใต้เพื่อหาเส้นทางเดินเรือไปอินเดียให้ได้ เป็นเวลาหลายปี ที่เจ้าชายเฮนรีอบรมสั่งสอนนักเดินเรือของพระองค์แล้วส่งให้ไปสำรวจทางเรือ
นักเดินเรือเหล่านั้นได้สำรวจทำแผนที่ฝั่งของทวีปแอฟริกาลงไปทางใต้ถึง 2,000 ไมล์ จนถึงกับไปตั้งรกรากทำการค้าอยู่ที่หมู่เกาะปอร์โตซานโต มาเดรา 
และค้นพบหมู่เกาะอาโซเรส ในมหาสมุทรแอตแลนติค กับหมู่เกาะเคปเวเด นอกฝั่งตะวันตกเฉียงใต้ของแอฟริกาอีกด้วย 
การส่งเสริมการเดินเรือค้นคว้าของเจ้าชายเฮนรีอย่างจริงจังนี้เอง ทำให้โปรตุเกสมีอำนาจทางเรือมากที่สุดในเวลานั้น 
และพระองค์ก็ได้รับสมญานามว่า เจ้าชายเฮนรีราชนาวิก พระองค์ถึงแก่กรรมเมื่อ ค.ศ. 1460 
และแนวความคิดทางการเดินเรือค้นคว้าของพระองค์ได้ถูกถ่ายทอดมายังนักเดินเรือรุ่นต่อมา 
จนทำให้โคลัมบัสพบทวีปอเมริกาและวาสโก ดา กามาพบทางไปสู่อินเดียทางเรือได้ในที่สุด<br>