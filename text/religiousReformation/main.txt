&emsp;ปลายสมัยกลางศาสนาคริสต์ถึงแก่ความเสื่อม 
เนื่องจากประชาชนเบื่ออหน่ายวิธีดำรงชีวิตด้วยความฟุ้งเฟ้อของบาทหลวงและการซื้อขายตำแหน่งของพระชั้นผู้ใหญ่ 
นอกจากนี้กลุ่มชาตินิยมที่ก่อตัวขึ้นในดินแดนต่างๆ ในช่วงปลายสมัยฟิวดัลก็ดำเนินการต่อต้านอำนาจทางการเมืองของ
สันตะปาปาที่ครอบงำกษัตริย์และผู้ปกครองดินแดนต่างๆในยุโรป<br>

&emsp;การแสดงความคิดต่อต้านเริ่มขึ้นในเยอรมนีซึ่งขณะนั้นอยู่ภายใต้การปกครอง
ของจักรวรรดิโรมันอันศักดิ์สิทธิ์ที่กำลังเสื่อมอำนาจและมีการก่อตัวของกลุ่มชาตินิยมในแคว้นต่างๆ 
กลุ่มชาตินิยมเยอรมันได้วิพากษ์วิธีการเรี่ยไรเงินของสันตะปาปาเพื่อนำเงินไปก่อสร้างวิหารเซนต์ปีเตอร์ (St. Peter) 
ในกรุงโรม โดยวิธีการขายบัตรไถ่บาปว่าเป็นสิ่งที่ไม่ถูกต้อง ผู้นำในการต่อต้านคือ มาร์ติน ลูเทอร์ (Martin Luther) 
นักบวชชาวเยอรมัน ซึ่งเห็นว่าวิธีการจ่ายเงินเพื่อไถ่บาปเป็นสิ่งหลอกลวงประชาชน<br>