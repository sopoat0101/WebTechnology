&emsp;มีเกลันเจโล หรือที่มักรู้จักกันในชื่อ ไมเคิลแองเจโล เป็นจิตรกร สถาปนิก และประติมากรชื่อดัง ในช่วงยุคฟื้นฟูศิลปวิทยาการ<br><br>

&emsp;ไมเคิลแองเจโลไปที่โรมตอนอายุ 21 ปี เริ่มต้นด้วยงานแกะสลักหินอ่อนรูปเทพเจ้าแห่งไวน์ เมื่องานเสร็จกลับถูกปฏิเสธจากพระคาร์ดินัล รัฟฟาเอเล ริอาริโอ ผู้ว่าจ้าง ต่อมาถูกนำไปประดับอยู่ในสวนของนายธนาคาร ปลายปีค.ศ. 1497 เขาได้รับการว่าจ้างจากพระคาร์ดินัล ชาน เดอ บิลเอเรส-ลากราลัส ให้ทำงานแกะสลักหินอ่อน Pieta รูปพระแม่มารีใบหน้าเศร้าหมองกำลังประคองร่างของพระเยซูที่เพิ่งอัญเชิญลงจากกางเขน ไมเคิลแองเจโลใช้เวลาไม่ถึงสองปีงานก็เสร็จ ผลงานที่ออกมางดงามอย่างยิ่งสมจริงทุกรายละเอียด สร้างความอัศจรรย์ใจแก่ผู้ได้ชมเป็นอย่างมาก เป็นผลงานชิ้นเอกชิ้นแรกที่เขาทำสำเร็จด้วยวัยเพียง 24 ปี      ปิเอตา เป็นหนึ่งในงานประติมากรรมที่มีชื่อเสียงมากที่สุดในโลก ปัจจุบันเก็บรักษาที่มหาวิหารเซนต์ปีเตอร์ ในนครรัฐวาติกัน เป็นแม่เหล็กดึงดูดใจให้ผู้คนมาเยี่ยมชมมหาวิหารแห่งนี้อย่างคับคั่งตลอดทั้งปี<br><br>

&emsp;ปี 1499 ไมเคิลแองเจโลกลับมาที่เมืองฟลอเรนซ์ ได้รับการทาบทามให้ทำงานแกะสลักหินอ่อนชิ้นใหญ่รูปเดวิด (David) ซึ่งเป็นโครงการที่ริเริ่มมา 40 ปีแล้วแต่ยังไม่สำเร็จ เนื่องจากช่างแกะสลักที่เคยรับงานนี้ต่างเห็นว่าหินอ่อนชิ้นนี้มีตำหนิและไม่แข็งแรงพอที่จะทำรูปปั้นใหญ่ขนาดนั้นได้ ไมเคิลแองเจโลรับงานนี้ตอนที่เขาอายุ 26 ปี ใช้เวลาราว 4 ปี ระหว่างปี 1501 – 1504 แกะสลักก้อนหินอ่อนที่ถูกทิ้งไว้ไม่มีใครเหลียวแลนาน 25 ปีให้เป็นวีรบุรุษผู้งามสง่าสวยงามราวผู้วิเศษเนรมิตขึ้น และกลายเป็นผลงานที่มีชื่อเสียงมากที่สุดของเขา คณะกรรมการของเมืองที่ประกอบด้วยผู้ทรงคุณวุฒิ รวมทั้งซานโดร บอตติเชลลี และเลโอนาร์โด ดาวินชี ถูกเรียกตัวมาเพื่อพิจารณาสถานที่ตั้ง เดวิด และได้เลือกให้ตั้งที่จัตุรัสซิกโนเรีย หน้าวังเวชชิโอ ต่อมาในปี 1873 ถูกย้ายไปไว้ที่หอศิลป์ เดล’อคาเดเมีย ส่วนที่เดิมได้สร้างรูปปั้นจำลองของ เดวิด ตั้งไว้แทน รูปหินอ่อนแกะสลัก เดวิด จากฝีมือของไมเคิลแองเจโลเป็นประติมากรรมชิ้นเอกของโลกและเป็นสัญลักษณ์ของเมืองฟลอเรนซ์ตลอดมาถึงปัจจุบัน<br><br>

&emsp;ปี 1508 พระสันตะปาปา Julius II ได้ให้ไมเคิลแองเจโลเขียนภาพบนเพดานโบสถ์น้อยซิสตีน ซึ่งมีพื้นที่ใหญ่มากกว่า 500 ตารางเมตร ประกอบด้วยภาพกว่า 300 ภาพ ทั้งหมดเป็นภาพเขียนปูนปั้น (Fresco) ตรงกลางเพดานเป็นภาพเขียนเหตุการณ์จากพระคัมภีร์ปฐมกาล 9 ภาพ หนึ่งในนั้นที่อยู่กลางกลุ่มคือภาพกำเนิดอดัมเป็นภาพที่มีชื่อเสียงมากที่สุดของเขา ภาพเขียนบนเพดานโบสถ์น้อยซิสตินเป็นหนึ่งงานจิตรกรรมที่มีชื่อเสียงที่สุดของยุคเรอเนซองส์ ไมเคิลแองเจโลใช้เวลาถึง 4 ปีในการสร้างงานสุดมหัศจรรย์ชิ้นนี้ ภาพทุกภาพล้วนสวยงามน่าประทับใจ<br><br>

&emsp;ไมเคิลแองเจโลในวัย 70 ปีได้รับงานชิ้นใหญ่ที่สุดในชีวิตอีกครั้งหนึ่ง ปี 1546 เขาได้รับการแต่งตั้งให้เป็นสถาปนิกของมหาวิหารเซนต์ปีเตอร์ (St. Peter’s Basilica) ในกรุงโรม งานก่อสร้างมหาวิหารดำเนินมาแล้ว 50 ปี และงานฐานรากทำเสร็จตามแปลนของ โดนาโต บรามันเตh สถาปนิกคนแรกตั้งแต่ปี 1506 สถาปนิกคนอื่นได้ทำงานต่อเนื่องกันมามีการเปลี่ยนแปลงแบบหลายครั้ง แต่งานก่อสร้างมีความคืบหน้าน้อยมาก ไมเคิลแองเจโลคงแนวคิดหลักของ บรามันเต้ เอาไว้แต่ได้ออกแบบใหม่หลายส่วน โดยเฉพาะตรงโดมที่สวยสง่าเป็นเอกลักษณ์ของมหาวิหารแห่งนี้ งานก่อสร้างก้าวหน้าไปด้วยดีแต่น่าเสียดายที่เขาไม่มีโอกาสได้เห็นโดมที่เสร็จสมบูรณ์ด้วยตาตัวเอง เนื่องจากเขาเสียชีวิตไปเสียก่อนที่โดมจะสร้างเสร็จ<br><br>