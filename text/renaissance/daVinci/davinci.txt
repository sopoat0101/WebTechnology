&emsp;<b>เลโอนาร์โด ดา วินชี (Leonardo da Vinci)</b><br>
<b>เกิด:</b> 15 เมษายน ค.ศ. 1452 วินชี ฟลอเรนซ์ ประเทศอิตาลี<br>
<b>เสีย:</b> 2 พฤษภาคม ค.ศ. 1519 พระราชวังอ็องบวซ (ปัจจุบันอยู่ในประเทศฝรั่งเศส)<br>
<b>สัญชาติ:</b> อิตาลี<br>
<b>ผลงานเด่น:</b> โมนา ลิซา, พระกายาหารมื้อสุดท้าย, วิทรูเวียนแมน<br>

&emsp;เลโอนาร์โด ดา วินชี เป็นชาวอิตาลี เป็นอัจฉริยบุคคลที่มีความสามารถหลากหลาย เป็นทั้ง 
สถาปนิกแบบเรอเนซองส์ นักดนตรี นักกายวิภาคศาสตร์ นักประดิษฐ์ วิศวกร ประติมากร นักเรขาคณิต 
นักวาดภาพ นักดาราศาสตร์ นักวิทยาศาสตร์ ดา วินชี มีงานศิลปะที่มีชื่อเสียงหลายชิ้น เช่น พระกระยาหารมื้อสุดท้าย 
และ โมนา ลิซ่า งานของ ดา วินชี ยังสร้างคุณประโยชน์กับวิชากายวิภาคศาสตร์ ดาราศาสตร์ 
เป็นบุคคลแรกที่วางรากฐานด้านการบิน รวมถึงวิศวกรรมโยธา ด้วยความที่เป็นบุรุษที่มีจิตวิญญาณที่รักในศาสตร์หลายแขนง 
เลโอนาร์โดทำให้เกิดจิตวิญญาณของสหวิทยาการในสมัยฟื้นฟูศิลปวิทยาการ และกลายเป็นบุคคลสำคัญของยุคนั้น<br>

&emsp;ดา วินชีมีวิธีในการศึกษาด้านวิทยาศาสตร์แตกต่างจากผู้คนในยุคนั้นที่มักจะเรียนรู้จากการอ่านคัมภีร์ไบเบิลและ
บันทึกของนักปราชญ์ยุคกรีกและโรมัน แต่เขาใช้วิธีสังเกตจากสิ่งต่างๆรอบตัว ตั้งคำถาม หาคำตอบ 
และค้นคว้าเจาะลึกในเรื่องที่สนใจเป็นพิเศษ สิ่งที่เขาศึกษาได้รับการบันทึกเป็นข้อความและภาพร่างจาก
ฝีมือของเขาเองจำนวนถึง 13,000 หน้า ซึ่งได้เชื่อมศิลปะและปรัชญาธรรมชาติหรือฟิสิกส์เข้าด้วยกันอย่างกลมกลืน 
จนบางครั้งถูกเรียกว่าเป็นนวัตกรรมใหม่ที่น่าประทับใจของงานศิลปะ และน่าสนใจอย่างยิ่งที่ข้อความส่วนใหญ่ในบันทึกเป็นการ
เขียนตัวอักษรกลับด้านแบบภาพในกระจกซึ่งเป็นอีกหนึ่งในความสามารถพิเศษของดาวินชีที่ไม่มีใครเหมือน 
ส่วนหนึ่งอาจเป็นเพราะความได้เปรียบจากการที่เขาเขียนด้วยมือซ้าย<br>

&emsp;ดา วินชีเริ่มศึกษากายวิภาคศาสตร์และสรีรวิทยาสำหรับร่างกายของมนุษย์มาตั้งแต่ตอนเป็นเด็กฝึกงาน 
เขาศึกษาและวาดภาพกล้ามเนื้อ เส้นเอ็น และส่วนอื่นๆของร่างกายที่มองเห็นจนเชี่ยวชาญ 
เมื่อเป็นศิลปินมีชื่อเสียงแล้วเขาได้รับอนุญาตให้ผ่าชำแหละศพเพื่อศึกษา
อวัยวะภายในที่โรงพยาบาลทั้งในเมืองฟลอเรนซ์, มิลาน และโรม บางช่วงก็ศึกษาร่วมกับนายแพทย์ 
เขาวาดภาพรายละเอียดของอวัยวะมนุษย์พร้อมข้อความประกอบไว้มากกว่า 240 ภาพ 
ซึ่งเป็นประโยชน์ต่อการศึกษาด้านการแพทย์ในยุคต่อมานอกจากนี้ผลจากความเข้าใจในลักษณะสรีระของมนุษย์อย่างลึกซึ้งส่งผลให้
งานเขียนภาพบุคคลของดา วินชีมีสัดส่วนที่สวยงามสมจริงที่สุด ภาพเขียน วิทรูเวียนแมน 
ก็เป็นหนึ่งในผลงานที่เกิดจากการศึกษากายวิภาคมนุษย์ของดา วินชี<br>

&emsp;ปีค.ศ. 1516 ดา วินชีเดินทางไปกรุงปารีสเพื่อรับตำแหน่งจิตรกรเอกและวิศวกรของราชสำนักฝรั่งเศส 
ได้พำนักที่ปราสาท ใกล้กับพระราชวังของกษัตริย์ซึ่งกลายเป็นเพื่อนสนิทของเขา ใช้เวลา 3 ปีสุดท้ายของชีวิตที่นี่กับเพื่อนและลูกศิษย์ 
ดา วินชีเสียชีวิตในปี 1519 ด้วยวัย 67 ปี ทิ้งผลงานไว้มากมายทั้งผลงานด้านศิลปศาสตร์และด้านวิทยาศาสตร์ 
ผู้เชี่ยวชาญยังคงศึกษาและทำความเข้าใจกับบันทึกของเขาอยู่ตลอด ภาพเขียนของเขาถูกวิเคราะห์ด้วยเทคโนโลยีใหม่ล่าสุดเพื่อ
ค้นหาบางสิ่งที่อาจซุกซ่อนอยู่เบื้องหลัง รวมทั้งความพยายามค้นหาผลงานที่เคยถูกบันทึกไว้แต่หายสาบสูญไป<br>

&emsp;นักประวัติศาสตร์และนักวิชาการหลายคนต่างยกย่องเลโอนาร์โดเป็นผู้มีปัญญาเฉียบแหลมและเป็นผู้รู้รอบด้าน หรือ 
"ชายยุคฟื้นฟูศิลปวิทยา" (Renaissance Man) บุคคลที่มี "ความอยากรู้อยากเห็นอย่างไม่มีข้อกังขา" และ "จินตนาการที่สร้างสรรค์ขึ้นเรื่อย ๆ"<br>
